---
layout: article
title: "Hääfiilikset ja matkaterveiset"
date: 2020-05-23
excerpt_separator: <!--more-->
image:
  teaser: teaser_epilogi.png
---

Häät oli ja meni, ja häämatka sen perässä. On aika muistella menneitä ja laittaa reissukuulumisia kuvineen!
<!--more-->

Antaapa siis palaa!
Lopussa on linkki Google-kuvien albumiin jos terveisten lukemiseen ei ole aikaa ja haluat vain nähdä näyttikö oma tukka kuvaajan linssin mielestä yhtä hyvin kuin aamulla peilin mielestä. =)

Jos muuten häistä tarttui omia kuvia jaettavaksi, niin voit jopa oikein mieluusti lisätä omasi kyseisen albumin jatkoksi!

Mutta asiaan!

# Häät

Hääpari viihtyi! Aamulla jännitti valtavasti huonosti nukutun yön jälkeen. Morsian päätettiin sijoittaa kaasonsa kera hotellihuoneeseen. Aluksi suunniteltiin yhdessä yön nukkumista, mutta se todettiin onneksi hyvissä ajoin huonoksi ideaksi sillä kumpikaan ei varmasti olisi nukkunut silmällistäkään ja unen merkitys koettiin suureksi päivän jaksamisen kannalta.

Hääpäivän aamu eteni oivallisesti suunnitelmien ja aikataulun mukaan, ja sateesta huolimatta hääpari pääsi first-look kuvista studiokuvauksiin ja vihkitilaisuuteen pilaamatta kampauksiaan! Olikin siis aika sanoa "Tahdon"!

![Sormuksen asettelua](/images/epilogi/alttari.jpg "Sormuksen asettelua")

Vihkitilaisuus meni TODELLA vauhdikkaasti ja loppui ennen kuin kumpikaan meistä tajusi sen kunnolla alkaneenkaan. Jännitystä olisi voinut höylätä leivänpäälle siivuiksi, mutta kumpikaan ei pyörtynyt, mikä oli hyvä.

![Vastanaineet](/images/epilogi/suudelma.jpg "Vastanaineet")

Onneksi muistettiin pysähtyä käytävälle kuvaa varten kuten oli sovittu, tästä tuli oivallinen otos!

![Riisinkorvike](/images/epilogi/lumi.jpg "Riisinkorvike")

Kirkolla ei saanut käyttää riisiä tai muita elintarvikkeita, joten heittelyyn varattiin tekolunta. Koska sää ei ollut yhtä hehkeä kuin morsian, neuvottelimme tekolumetuksen tapahtumaan sisätiloissa. Noheva teekkarikopla oli nakitettu vartti ennen vihkimistä siivouspartioksi, mutta höttöhaituvaa löytyi vielä hääpäivän jälkeenkin vaatteista ja hiuksista.

![Kakunleikkaus](/images/epilogi/kakku.jpg "Kakunleikkaus")

Juhlat sujuivat parin silmissä täydellisesti! Toisin sanoen, jos jotain meni järjestelyjen tai aikataulun osalta vikaan niin me ei huomattu mitään. Ei sillä että oltaisiin juurikaan piitattu mitä ympärillä tapahtui, sen verran oltiin toistemme lumoissa ja koko tapahtuman häkellyttämiä.

Kakun kerrosteisuus tuotti haasteita, joten morsian pääsi polkaisemaan ensin ennen kuin sulhanen edes tajusi veitsen osuvan välikerrokseen.

Joka tapauksessa, aivan holtittoman, mahdottoman, valtavan suuri kiitos ja kunnianosoitus järjestelyjen onnistumisesta bestman/kaaso-tiimille sekä erityisesti teekkarijaoston talkooväelle! Meillä ei riitä sanat kuvaamaan miten kiitollisia ollaan.^^

![Ensitanssi](/images/epilogi/tanssi.jpg "Ensitanssi")

Tanssiin oli suunniteltu valmis koreografia, jota käytiin salaa vielä harjoittelemassa jälkiruoan jälkeen. Pieni kertaus kannatti, sillä kaikki sovitut liikkeet onnistuivat!

Sitten ei muuta kuin baila baila!

![Puvut](/images/epilogi/puvut.jpg "Puvut")

Päivän päätteeksi hääpari oli väsynyt, mutta pohjattoman onnellinen.

![Vasta heränneet](/images/epilogi/aamu.jpg "")

Hiiiiiiiiidaaaaaaaaaas herätys ja aamiainen vuoteeseen. Just. Parasta.

Muutamaa päivää myöhemmin, jahka käväistiin vielä kodin kautta pakkaamassa kimpsut ja kampsut passeineen, odotti lento kohti Malediiveja!

# Häämatka Malediiveille

Ja se muuten oli hyvä reissu se! Oltiin varattu merenpäällinen sviitti, eli oikein klassinen laituri-bungalow terassilla ja rappusilla uimaan.

![Terassinäkymä](/images/epilogi/terassi.jpg "Terassinäkymä")

Loma tuli tarpeeseen molemmille. Sää suosi eikä pieniä pilviä lukuunottamatta ollut muuta kuin aurinkoa ja pientä tuulenvirettä.

Lämpötila pyöri 26 ja 35 asteen kieppeillä, öisin siis oli hieman viileämpää eikä palanut enää auringossa, mikä oli ihan plussaa. Meren lämpö oli siinä kolmissa kymmenissä niin, että aamu-uinnille mennessä ei välttämättä huomannut missä asti säärtä vedenpinta oli lämpötilaeron ollessa suorastaan naurettavan mitätön.

![Drinksuja](/images/epilogi/juomat.jpg "Drinksuja")

Aika kului drinkkejä nautiskellessa (all inclusive!)...

![Snorkausta](/images/epilogi/snorklaus.jpg "Snorklausta")

... snorklaillessa laguunin koralliriutalla...

![Lukemista](/images/epilogi/kirja.jpg "Lukemista")

... kirjoja lukemalla auringossa...

![Riippumatto](/images/epilogi/rentoa.jpg "Riippumatto")

... rentoutuen...

![Auringonlasku](/images/epilogi/hiekkapari.jpg "Auringonlasku")

... ja ihastellen Intianmeren auringonlaskua.

![Piirroksia](/images/epilogi/hiekkasydän.jpg "Piirroksia")

Ehdittiin sitä paljon muutakin tehdä mitä saari saattoi tarjota. Käytiin laitesukeltamassa, pelattiin bingoa ja shakkia, laulettiin karaokea, ajeltiin vesiskoottereilla ja testattiin wake boardia, sekä tietysti nautittiin toistemme seurasta ja syötiin todella, todella hyvin.

![Bai bai!](/images/epilogi/baibai.jpg "Bai bai!")

10 päivää tuntui aika sopivalta pätkältä. Paljon tuntui, että jäi vielä tekemättä, mutta niin paljon ehdittin tehdä ja olla vain tekemättä mitään, että paluu kotiin kelpasi myös.

Tosin yllättävän nopeasti alettiin jo haikailla uuden reissun perään.^^

![Kotona](/images/epilogi/kotona.jpg "Kotona")

Kotona taas, ja rakas noppa odotti meitä kiltisti parkkipaikalla. Ja koska Minttu oli hoidossa kaverilla, päätettiin käväistä ottamassa vielä "ihan yhet pinacoladat" Flamingo-kylpylän "trooppisessa" lämmössä, joka jostain syystä tuntui todella kylmältä.

# (Korona-)Arkeen paluu

Kotona odottikin sitten jännittävät ajat maailmanlaajuisen pandemian muuttaessa käsityksemme arkirutiineista. Sikäli häät ja matka osuivat parhaimpaan mahdolliseen hetkeen, että tanssit tanssittiin ilman pelkoa peruuntuvista juhlista ja matkalta päästiin takaisin ennen kuin tulijat siirrettiin karanteenin kautta kotiutumaan.

Sulhasen puolesta arki jatkui töiden parissa, viikon toimistohommien jälkeen olikin jo aika siirtyä kotietätoimistolle työskentelemään sovelluskehityksen parissa. Mikäs siinä koneella kissa sylissä duunia paiskiessa. Joku kuitenkin haluaa kysyä, niin diplomityö on yhä kehitteillä useamman byrokraattisen takapakin jälkeen, mutta yhä elätellään toiveita valmistumisesta ennen <sup><sub>29...(öh) 30...(eipperhana)</sub></sup> 31 ikävuotta.

Morsian taas on jatkanut eläinlääkäröintiä ammatinharjoittajana lähes normaaliin tapaan, mitä nyt työtunteja on hieman vähennetty poikkeusolojen takia, mutta töitä on silti onneksi riittänyt.

# Kuvalinkki

Ja sitten se linkki kuviin!
Yllä oli hieman esimakua lyhyiden sanallisten kiteytysten kera, kertokoot tuhat kuvaa ne loput miljoona sanaa jotka jäi sanomatta!

Muistakaa laittaa omia kuvianne häistä sekaan! Jos tekniikka osoittautuu haastavaksi niin dropbox-linkkejä voi myös laittaa tulemaan tai viestitellä/soitella niin mietitään joku tapa kuvien haalimiseksi. =)

[Julmat Häät ja Häämatka](https://photos.app.goo.gl/e64B1BegbyBuQw1H8 "Google-albumin linkki")

Mitä nöyrin ja isoin kiitos kaikille vieraille mukanaolosta! Te teitte meille todellisen juhlan ollessanne läsnä meidän tärkeimpänä päivänämme! Käykäähän joskus teellä pyörähtämässä =D

Vanhan ajan postikortti seuraa vielä perästä, ehkä mukanaan jotain lisähauskaa...^^
